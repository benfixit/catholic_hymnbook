---
id: 6
title: Adoro te Devote
---

1. Adoro te devote latens Deitas,
Quae sub his figuris vere latitas:
Tibi se cor meum totum subiicit,
Quia te contemplans totum deficit.

2. Visus, tactus, gustus in te fallitur,
Sed auditu solo tuto creditur:
Credo quidquid dixit Dei filius,
Nil hoc verbo veritatis verius.

3. In cruce latebat sola Deitas,
At hic latet simul et humanitas:
Ambo tamen credens, atque confitens
Peto quod petivit latro poenitens.

4. Plagas, sicut Thomas, non intueor:
Deum tamen meum te confiteor.
Fac me tibi semper magis credere,
In te spem habere, te diligere.

5. O memoriale mortis Domini,
Panis vivus, vitam praestans homini;
Praesta meae menti de te v√≠vere
Et te illi semper dulce sapere.

6. Pie pellicane, Jesu Domine,
Me immundum munda tuo sanguine:
Cuius una stilla salvum facere
Totum mundum quit ab omni scelere.

7. Iesu, quem velatum nunc aspicio,
Oro, fiat illud quod tam sitio,
Ut te revelata cernens facie,
Visu sim beatus tuae gloriae. Amen.